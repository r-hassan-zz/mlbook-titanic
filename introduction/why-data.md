### শুরুর ধারণা - ডাটা নিয়ে

---

মেশিন লার্নিংয়ের বেসিক কনসেপ্টটা না বললেই নয়। এর কাঁচামাল হচ্ছে ডাটা। আগেই বলেছি - যতো গুড়, ততো মিষ্টি। ডাটা আসতে পারে অনেক সোর্স থেকে। ডাটাবেস, সিএসভি, টেক্সট ফাইল - নিতে পারে প্রায় সবকিছু। যতো বেশি সোর্স, প্রেডিকশন ততো ভালো। বাংলায় ঠিকমতো বলতে না পারলেও - ডাটা’র ভ্যারাইটি, কাছাকাছি গোত্রের ডাটাগুলোর ভেতরে সম্পর্ক, ওদের ‘ডেনসিটি’ আর ‘সম্পর্কিত’ ডাটা হলে মডেল ভালো হতে বাধ্য। এই ক্যাগল প্রজেক্টে দেখবেন তার প্রায় সবকিছু।

আবার ডাটাই সবকিছু নয়। হাতে পেলেন ডাটা, তবে অসম্পূর্ণ। কিছু ফিল্ড আছে, কোন কোনোটা ফাঁকা। দুনিয়ায় কেউ বলতে পারবে না - পুরো ডাটা পেয়েছেন হাতে। আমি তো ছার্, গুগলের ইঞ্জিনিয়াররাও পান না। আর পাবেই বা কিভাবে? দুনিয়া যদি অতো পারফেক্ট হতো, তাহলে তো সমস্যাই ছিলো না কিছু। ক্যাচাল তো ওইখানে। তাই বলে কি বসে থাকবো আমরা?

মেশিন কিন্তু মানুষ নয়। জানা কথা, অসম্পূর্ণ ডাটা হলে খারাপ হবে প্রেডিকশন। তাই দরকার ডাটার অ্যানালাইসিস। মডেলে দেবার আগে। অনেকে এটাকে বলেন ‘ডাটা ক্লিনিং’। আমাদের ট্রেনিং ডাটার একই অবস্থা। অনেক ফিল্ডই ফাঁকা। তবে, ফাঁকা রাখা যাবে না এই ডাটাসেট।

আর সেজন্য ডাটা সায়েন্টিস্টদের ৮০ শতাংশ সময় যায় ডাটা ক্লিনিংয়ে। সত্যি বলছি! আর তাই মেশিন লার্নিং শুধু সাইন্স নয়, আর্টসও ভর্তি। ডাটা’র ‘কোয়ালিটি’ দেখার দ্বায়িত্বও আমাদের। মিসিং ডাটার পাশে ঠিক করতে হবে ‘আউটলাইয়ার’য়ের মতো কাহিনীগুলোকে।

আউটলাইয়ার হচ্ছে দলছুট ভ্যালু। ধরুন, ক্লাস টেনে পড়া ছাত্রদের বয়স হবার কথা ১৪ থেকে ১৬য়ের মধ্যে। এখন এক ‘আদুভাই’ ঢুকলেন ৪৫ বছর বয়সে। ওই ক্লাসে। তাহলে, এই সাধারণ থেকে দুরের এই ভ্যালু’র একটা চাপ থাকবে আমাদের রেজাল্টে।

আমাদের গড় আয়ের সাথে বিল গেটসের আয় যোগ করলে যা হবে আর কি! এরও ট্রিটমেন্ট আছে অসম্পুর্ণ ডাটার মতো। সবকিছুর পরে ডাটাকে এমন ভাবে দাড়া করাতে হবে যাতে টেবিল বানানো যায়। কাঠের টেবিল নয়, ডাটা ভিত্তিক টেবিল। এর একটা নাম আছে এখানে। ‘ফীচার ম্যাট্রিক্স’। ওই টেবিলের একেকটা কলামকে ডাকি আমরা ‘ফীচার ভেক্টর’ বলে।

সবার মতো আমরাও চাইবো আমাদের মডেলটা যতোটা ‘সিম্পল’ করা যায়। আর সেকারণে এটাকে ‘জেনারেলাইজ’ করতে হবে নতুন ডাটা নেবার ব্যাপারে। নিখুঁত প্রেডিকশনে কোন ফীচারগুলো লাগছে অথবা দরকার মতো বাড়তি ‘ফীচার’ তৈরি করার ব্যাপারটা আসবে এখানে।

আর এই ‘ফীচার ইঞ্জিনিয়ারিং’টাতে সাইন্স থেকে আর্টসের গল্প বেশি। মানুষের সেরা উদ্ভাবনী শক্তি লাগে এখানে। আর সেকারণে সবচেয়ে বেশি সময় লাগে এই ‘ফীচার ইঞ্জিনিয়ারিং’য়ে। বলাই বাহুল্য, এটা আমার একটা প্রিয় জায়গা। তিন চার দিন লাগে লাগুক, নিঁখুত প্রেডিকশনে এই জিনিস জরুরি। ডাটাকে তৈরি করতে। মডেলে ট্রেনিং করার আগে।

---

মেশিন লার্নিংএর শুরুতে দরকার 'দুটো' বেসিক জিনিস। মাত্রদুটো। একেবারে মানুষের শেখার মতো করে। মানুষের আর মেশিনের শেখার মধ্যে পার্থক্য নেই। মানুষ আগে নিজেকে দেখেছে কিভাবে শেখে সে। 

মনে আছে আমাদের পড়ালেখার দিনগুলোর কথা? এটা ঠিক, অনেকের জন্য এখনো চলছে পড়ালেখা। যেমন, চলছে আমারো, এই বুড়ো বয়সে। অবশ্য - পড়াশোনা করতে লাগে ভালোই। যদি সেটা নিজের জন্য হয়। নিজের একান্ত মনের খোরাকের জন্য। ![](/assets/1.png)আমরা যখন পড়ি, তখন সেটা ‘ট্রেনিং’ হয় আমাদের জন্য। যতোই পড়ি, ততো শিখি। সেটাই ট্রেনিং ডাটা। সেটাই তো মূলমন্ত্র। সারাবছর ধরে পড়লাম - ভালো। এখন, কতোটুকু শিখলাম সেটার পরিমাপ কী? সেটা জানব পরীক্ষা নিয়ে। পরীক্ষাই হচ্ছে আমাদের জন্য ‘টেস্ট’। মেশিনলার্নিংএর ভাষায় 'টেস্ট ডাটা'। ![](/assets/2.png)মানুষের মতো মেশিনকে শেখানোর জন্য 'তরিকা' একই। এক. ট্রেনিং আর দুই. পরীক্ষা। আর সেকারণে - দুটো সেট। 'ট্রেনিং সেট' আর 'টেস্ট সেট'। আর মডেলকে চেখে দেখার জন্য মাঝে মধ্যে দরকার 'ভ্যালিডেশন' সেট। বেশি শিখে ফেললো কি না - মানে ‘ওভারফিটিং’ হলে কিন্তু বিপদ আবার। তাহলে মানুষের মতো 'বায়াস' চলে আসবে এখানে। ![](/assets/2.1.png)যদি ডাটাসেট একটা হয়? সমস্যা নেই এখানে। ভাগ করে ফেলবো এখানে। ধরে নেই ৭০:৩০ -&gt; ট্রেনিং:টেস্ট।

![](/assets/3.1.png)

তো, ডাটা তৈরি। এখন ট্রেনিং করাবো আমাদের মডেলকে। দরকারি অ্যালগরিদমকে ঠিক করবো এই কাজে। দুনিয়ার প্রায় সব কাজে লাগানোর অ্যালগরিদম আসে বিভিন্ন প্যাকেজের সাথে। আমি বলবো - বহুল পরিচিত জিনিসগুলোকেই কাজে লাগাতে। নতুন করে অ্যালগরিদম লেখার দরকার নেই আমাদের। আসলেই তাই। এই মুহুর্তে তো নয়ই।

তৈরি হলো মডেল। তো, পরীক্ষা করবেন কিভাবে? অনেক সময় ডাটাকে ‘ক্লিন’ করে সেটাকে ভাগ করতে হয় ‘ট্রেইন’ আর ‘টেস্ট’ ডাটা সেটে। মডেল কেমন ‘পারফর্ম’ করছে সেটার জন্য চালাতে হয় টেস্ট ডাটা সেটে। গাড়ির মতো হাজারো টিউনিং করা যায় এসময়ে। তবে, ডাটাকে আলাদা করার ধারনাটা দরকার পড়ছে না এই টাইটানিক কম্পিটিশনে। আগেই দেখেছি - ডাটা সেটগুলো পাচ্ছি আলাদা করে। ক্যাগল সাইট থেকে।

অনেকে হা হা করে উঠবেন ‘ভ্যালিডেশন সেট’ নিয়ে। ওইটা অনেক দুরের ব্যাপার। এখনো। আমাদের মডেল আর অ্যালগরিদমের ‘নিখুঁত’ অ্যাক্যুরেসি নিয়ে চিন্তিত নই আমি। আমাদের সকল ফোকাস থাকবে মেশিন লার্নিংয়ের বেসিক ধারনায়। এমন ধারণা, যেটা লাগবে সারা জীবন। প্রফেসনে মেশিন লার্নিং কাজে না লাগলেও লাগবে নিজের জীবনে।

সামারি করি তাহলে?

ট্রেনিং সেট → ফিট করবো প্যারামিটারগুলোকে \[যেমন, কার কি ‘ওয়েট’ দেয়া আছে তার ওপর\] \* দরকারি জিনিস

টেস্ট সেট → মডেলের পার্ফরমেন্স দেখতে \[কতোটা প্রেডিকশন ক্ষমতা পেল মডেলটা\] \* দরকারি জিনিস

ভ্যালিডেশন সেট → প্যারামিটারের টিউনিং করতে \[সাধারণত: আর্কিটেকচার নিয়ে\]

---

বেসিক কনসেপ্টটা বুঝলেই আপনার কাজ শেষ অর্ধেক। দরকার হলে, তিন তিন বার পড়ুন এই বেসিক কনসেপ্ট’য়ের পুরোটা। তাহলে বুঝবো - মেশিন লার্নিংয়ের হৃদয়টা ধরতে পেরেছেন আপনি। কথায় আছে না, ‘স্টার্টিং ইজ হাফ দ্য ব্যাটেল’।

আমার দেখা - ডাটা সাইন্স নিয়ে কাজ করছেন অনেকে, পুরো কনসেপ্ট না থাকার ফলে ছেড়ে দিয়েছেন মাস কয়েক পর। ব্যাপারটা না বুঝলে মন টিকবে না শিখতে। কি বলেছেন ‘স্টিভেন কোভি’? ‘বিগিন এন্ড ইন মাইন্ড’। কাজ শুরু করুন, তবে দেখে নিন - কি হবে শেষে। এটা ঠিক, শুরুতে শেষটা ‘ভিজ্যুয়ালাইজ’ করতে পারেন না অনেকেই। ওখানে আমার কথা, আবছায়া হলেও দেখতে হবে কিছু। পাগল ভাবুক মানুষ, দেখতে হবে আপনার ‘আউটকাম’। আগে ভাগেই।

আর সেজন্য মেশিন লার্নিং। ভবিষ্যত দেখার বিশাল টুল। বন্যা হবার আগেই জানবো তার অশনিসংকেত। অনেক বছর আগে। যখন জানবো ব্যাপারটা বাঁচাবে অনেককে, পাগলের মতো কাজ করবো তখন। সাহায্য করতে। মানুষগুলোকে। রাস্তার দুর্ঘটনা অ্যানালাইসিস করুন গত ৩০ বছরের। অনেক জ্ঞান, কো-রিলেশন, কোএফিসিয়েন্ট বের হয়ে আসবে ওই দুর্ঘটনা ঠেকানোর পক্ষে। লঞ্চডুবি, ঈদের অনাকাঙ্খিত দুর্ঘটনাগুলো প্লট করলে আসবে অনেক অনেক জ্ঞান।

মেশিন লার্নিং একটা গাড়ির ব্যাটারি কবে ‘ফেল’ করবে অথবা সামনের গাড়িগুলো কখন অ্যাক্সিডেন্ট করবে সেটা বের করতে পারলে এগুলো কোন সমস্যা নয়। চেস্টা করতে দোষ কোথায়? মনে রাখবেন, সৃষ্টিকর্তা মানুষকে অতো জ্ঞান দিয়েছেন যা ফেরেশতাদেরও নেই। বিশ্বাস করুন, অনেক অনেক জ্ঞান। আর তাই মানুষের ব্যাপারে ফেরেশতাদের উত্তরে উনি বলেছিলেন, ‘আমি যা জানি, তোমরা তা জান না’।

জন্ম থেকে শুনে আসছি, প্রাকৃতিক দুর্যোগের দেশ বাংলাদেশ। এর মধ্যে পার হয়েছে আমার বয়সের সমান বৎসর। প্রযুক্তি এগিয়েছে ওই লেভেলে - যেখানে ফোরকাস্ট করা যায় প্রায় সবকিছু। মেশিন লার্নিং সেটাই, আগের হিস্টরিক্যাল ডাটা থেকে বের করা যায় পরবর্তী আঘাতটা কবে আসবে। দিনক্ষণ ধরে।

জাপান ভূমিকম্প প্রবণ দেশ হলেও বের করে ফেলেছে কি হবে কবে। আমার কথা একটাই। ডাটা থাকতে কেন তাকিয়ে থাকতে হবে প্রকৃতির দিকে? ধারণা নিতে অসুবিধা কোথায়? হবে কি হবে না - সেটা পরের কথা। প্রকৃতিকে বুঝবার জ্ঞান দিয়েছেন সৃষ্টিকর্তা। সেটাকে ব্যবহার করতে এই মেশিন লার্নিং। ধন্যবাদ সৃষ্টিকর্তাকে।

পৃথিবীর সবচেয়ে উঁচু বিল্ডিং কোনটা? বুর্জ খলিফা। ধারণা করুন, বুর্জ খলিফা তৈরির বছর কয়েক আগে। এক পাগল, মানে ‘আন-রিজনেবল’ একটা মানুষ দাড়িয়েছিলো ওই জায়গা থেকে কয়েকশো গজ দুরে। দাড়িয়েই মাথা উঁচু করলো সে। বুর্জ খলিফা’র চূড়াটা দেখতে চাইলো সে।

‘পাগল’ বলেই তার সামনে তৈরি হলো পুরো বুর্জ খলিফা’র বিল্ডিংটা। ওই মুহুর্তে। এতোটাই ‘ভিভিড’ যে এক পর্যায়ে চোখ নামাতে বাধ্য হলো সে। তাকে জিজ্ঞাসা করলে সে বলবে, সুর্যের আলো বিল্ডিংয়ের কাঁচ ঠিকরে তার চোখে পড়েছিলো প্রতিফলিত হয়ে। মানুষ কতোটা পাগল হলে দেখতে পায় পুরো জিনিসকে? আগে ভাগে। আমার কথা, একটাই। ‘গড়’ মানুষের দিন শেষ অনেক আগেই।

আমাদের ডাটাকে বুঝতে হবে ওইভাবে। ভালবাসার পাগলামির মতো। বিয়ে বসতে হবে ডাটার সাথে। প্রজেক্ট চলাকালীন। উল্টে পাল্টে, ‘উপর নিচ’ করে জানতে হবে ডাটাকে। টাইটানিক ডাটা সেটগুলো বুঝতে যেতে হবে ওই ১৯১২ সালে। দাড়াতে হবে ওই ডেকে। ১২টা কলামের প্রতিটা ডাটার কতোটা ‘রেলেভেন্সি’, না জানলে নিঁখুত হবে না মডেল। মায়া কাঁটাতে হবে সম্পর্কহীন ডাটার সাথে। বুঝতে হবে কোনটা ‘নয়েজ’ আর কোনটা ‘সিগন্যাল’।

অনেকে বলেন - প্রতিটা জিনিস তৈরি হয় দুবার। প্রথমবার - মাথায়। জিনিসটা বাস্তবে আনার পথে থাকুন আমার সাথে। ঠিক ঠিক পৌঁছাবেন যেখানে চেয়েছিলেন যেতে। মেশিন লার্নিং জানতে। পুরোপুরি।

