### ১.৫. কিভাবে শিখবেন?

---

অনেকেই বলেছেন মেশিন লার্নিং শিখতে চান তারা। কি দরকার, বলুন। আমার উত্তর – কিছুই দরকার নেই জানার, দরকার খালি ‘রাইট অ্যাটিচ্যুড’। লম্বা সময় ধরে লেগে থাকার ইচ্ছে। দরকার – শিখতে চাওয়ার আকাঙ্ক্ষা। ইট’স আ ‘লঙ হল’ ফ্লাইট। মানুষ পারে না এমন কিছু নেই। আমার অভিজ্ঞতা বলে, ছেড়ে দেয় বেশির ভাগ মানুষ। একেবারে শেষে গিয়ে। পড়েছেন তো ওই গল্পটা? গুগল কীওয়ার্ড ‘থ্রী ফিট অ্যাওয়ে ফ্রম দ্য গোল্ড’। তবে, কি করতে চান ‘মেশিন লার্নিং’ দিয়ে সেটা না জানলে শেখাটা কষ্ট। শিখছেন না জেনে, সেটাই তো বড় কষ্ট। যেটা করি আমরা ইউনিভার্সিটিতে। কি করতে চান সেটাই বের করুন আগে। তারপর শিখুন। মন লাগবে কাজে।

শুরু করুন নিজের একটা মডেল। ধার দেবো একটা আইডিয়া? জিনিসটা মাথায় ঘুরছে বেশ কয়েক মাস ধরে। ঢাকার ভাড়া বাসার মাসিক ভাড়ার প্রেডিকশন মডেল। আগেই বলে দেবো আপনার বাজেটে কোন এলাকার কোথায় যাবেন আপনি। কোন এলাকার কতো স্কয়ার ফিটে কতো ভাড়া হবে সেটাও চলে আসবে মেশিন লার্নিংয়ে। এছাড়াও হাজারো ভেক্টর আসবে এখানে। মেইন রাস্তা থেকে কতো দুরে, বাজার কতো কাছে, কাছের স্কুলের রেজাল্ট আর টাইমিং, কোচিংয়ের এক্সেসিবিলিটি, গৃহশিক্ষক থাকেন কোথায়, গ্যাস পানির সংযোগ, পার্ক কতো দুরে, এলাকাভিত্তিক বাসা পাল্টানোর প্যাকেজের দাম, ওই এলাকার রিকসা ভাড়া, রিকসা গ্যারেজ কতো দুরে – এ ব্যাপারগুলো আসবে আমাদের মডেলে। তাই বলে, এলাকাভিত্তিক হাইজ্যাকের ধরণ, লোডশেডিং কিছুই বাদ যাবে না কিন্তু ওখান থেকে।

---

তো, আমরা শিখবো মেশিন লার্নিং। কি দরকার শুরুতে? যেকোন একটা এনভারনমেন্ট। হতে পারে "পাইথন", অথবা ডাটা সায়েন্টিস্টদের প্রিয় স্ট্যাটিসটিক্যাল টুল "আর"। আপনি যদি কম্পিউটার সাইন্স থেকে আসেন - তাহলে পাইথন বেছে নেবেন অভিজ্ঞতা থেকে। 

আমার অভিজ্ঞতা ভিন্ন। পাইথন ভালো। তবে -কথা কী, মেশিন লার্নিংয়ের হৃদয় জুড়ে আছে কোর 'স্ট্যাটিসটিক্স'। আপনি হাতে কলমে বুঝবেন কি করছেন আপনি। যদি, সত্যি বলছি - যদি শুরু করেন "আর" দিয়ে। আর মাঝখান দিয়ে শিখে গেলেন নতুন একটা এনভায়রনমেন্ট, যেটা শেখা খুবই সহজ। 

'আর' শিখতে সময় লাগে না বেশি। 'কনসেপ্ট' ক্লিয়ার হলে বুঝে যাবেন ব্যাপারটা। আমার মতে, এটা নতুন কোন প্রোগ্রামিং এনভায়রনমেন্ট নয় যে সময় লাগবে বেশি - অথবা শিখতে হবে কেঁচেগন্ডুষ করে। এটা একটা সাধারণ টুল যেটা লাগবে হরহামেশা। অনেক বক্তৃতা দেয়া যায় তবে আসল জিনিসটা বলি এখন। 

মেশিন লার্নিং কিন্তু কম্পিউটার সাইন্স ডোমেইনের কিছু নয়। আজ মেশিন লার্নিং নিয়ে যারা কাজ করছেন তাদের গুটিকয়েক মানুষ এসেছেন কম্পিউটার ব্যাকগ্রাউন্ড থেকে। বেশিরভাগ মানুষই অন্য ফিল্ডের। কারণ, একটাই। জানতে হবে নিজের ডোমেইনের সমস্যা। ভালো করে। যেমন, ডাক্তারদের তাদের 'ডোমেইন জ্ঞান' কম থাকলে এখানে চেষ্টা করা বৃথা। এখানে যতোটুকু প্রোগ্রামিং জানা দরকার সেটা আছে প্রায় সবার কাছে। বাকিটা নিজেদের ডোমেইনের মুন্সিয়ানা।  

তাই বলে 'পাইথন' লাগবে না সেটা বলিনি। প্রোডাকশন এনভায়রনমেন্টে জুড়ি নেই এর। সেটাও শিখবো আমরা - পরের বইতে। তো, তৈরি তো 'আর' নিয়ে! আর - এই এক বছরের কোর্সে আপনি না শিখলে আমিই খাওয়াবো আপনাকে। যা খেতে চান আপনি!



